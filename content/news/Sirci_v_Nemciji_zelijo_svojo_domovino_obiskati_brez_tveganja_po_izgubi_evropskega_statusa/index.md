+++
title = "Sirci v Nemčiji želijo svojo domovino obiskati brez tveganja po izgubi evropskega statusa"
date = 2025-01-26
description="Niti končali še nismo s proslavljanjem, ko so se politiki že začeli pogovarjati o naši vrnitvi"

[extra]
author = "Klarisa Hren"

[taxonomies]
categories = ["Migracije"]
tags = ["Sirija", "Begunci", "Nemčija", "Geopolitika"]
+++

**Več kot milijon v Nemčiji živečih sirskih beguncev po praznovanju konca vojne v njihovi rodni deželi razmišlja o vrnitvi vanjo, a imajo pomisleke, saj bi lahko odločitev za to negativno vplivala na njihov pridobljeni status v Evropski Uniji. S tem namenom so predstavniki sirske skupnosti nemško vlado že pozvali k uvedbi izjeme, ki jim bi dovoljevala obisk Sirije in hkrati ohranitev statusa mednarodne zaščite. S podobnimi težavami se soočajo tudi tisti Sirci, ki so v Nemčijo prišli že pred desetletjem, saj so razočarani nad politiki, ki so nemudoma pričeli debatirati o njihovi prisilni vrnitvi v rodno deželo, ne da bi upoštevali, da tvorijo delovno silo in družbo države.**

<!-- more -->

---

Dober mesec dni po bliskovitem napredovanju sirskih upornikov, ki jim je uspelo strmoglaviti 54-letno vladavino družine Asad, ostajajo odprta vprašanja kaj se bo zgodilo s sirskimi državljani, ki trenutno domujejo v Evropi. Številne evropske države so se na padec režima namreč odzvale s prekinitvijo obravnave njihovih prošenj za azil. Med njimi je tudi Avstrija, ki je šla še korak dlje z napovedjo, da pripravljajo [program “repatriacije in deportacije”](https://n1info.si/novice/svet/avstrija-zacela-priprave-za-deportacijo-40-000-sircev/). Odzivi uradnikov so povečali strah mnogih Sircev širom Evrope, ki tehtajo ali naj se vrnejo v svojo domovino. Vprašanje je še posebej pereče za tiste, ki niso uspeli pridobiti državljanstva v kateri izmed držav članic Evropske Unije. 

![V Berlinu so tamkajšni Sirci padec režima praznovali z zastavami Sirske arabske republike, ki se je uporabljala preden je vodilni položaj v državi zasegla družina Asad.](slika1.jpg)\
<small>V Berlinu so tamkajšni Sirci padec režima praznovali z zastavami Sirske arabske republike, ki se je uporabljala preden je vodilni položaj v državi zasegla družina Asad. │ Foto: AFP</small>  

---

## Strah pred izgubo statusa begunca ali prosilca za azil

Anwar al-Bunni je eden izmed desetih predstavnikov nemške sirske skupnosti, ki so nemško vlado pozvali k uvedbi izjeme, da bi se lahko sirski državljani, ki še nimajo nemškega državljanstva, brez tveganja za njihov status v Evropi začasno vrnili v svojo domovino. Sicer velja, da je splošna praksa za osebe s statusom mednarodne zaščite, – od priznanih beguncev do tistih, katerih prošnje za azil so v teku – da se jim status odvzame v primeru, da ugotovijo, da so se vrnili v državo, iz katere so pobegnili. Morebitna uvedba izjeme bi lahko sledila tisti, ki je bila uvedena ob nedavnem begunskem valu Ukrajincev. Al-Bunni je v svoji izjavi navedel, da si vsi nemški Sirci želijo preveriti v kakšnem stanju je njihova domovina, bodisi z namenom sčasne preselitve nazaj tja bodisi s ciljem vrnitve in nadaljevanjem opravljanja dela v Evropi. 

---

## O težavah poročajo tudi Sirci, ki v Nemčiji domujejo že več kot desetletje

Sirci predstavljajo eno največjih begunskih populacij v Nemčiji. Mnogi izmed njih imajo lastna podjetja, spet drugi delajo v storitvenem sektorju, prav tako pa predstavljajo pomemben delež zdravnikov in drugega zdravstvenega osebja. Sulaiman Abdullah, novinar, ki je pred več kot desetletjem pobegnil iz Sirije, je svoje skrbi opisal kot zelo neprijetne in nadaljeval “Nismo ljudje, ki so pravkar prispeli v Nemčijo. Tukaj živimo od 10 do 12 let. Smo del družbe.” Mnogi, ki so se naučili jezika, se zaposlili in ustvarili novo življenje, se počutijo razočarane in ponižane zaradi hitrosti razprav o njihovem statusu v državi. Anas Modamani, ki je [postal obraz migrantov](https://www.regionalobala.si/novica/znani-sirijski-begunec-noce-zapustiti-nemcije-tu-imam-vse-kar-potrebujem) po posnetku selfija z bivšo kanclerko Angelo Merkel, je dejal “Niti končali še nismo s proslavljanjem, ko so se politiki že začeli pogovarjati o naši vrnitvi”. 

![Združeni narodi so poročali, da po zlomu sirskega gospodarstva 90 % domačinov živi v revščini.](slika2.png)\
<small>Združeni narodi so poročali, da po zlomu sirskega gospodarstva 90 % domačinov živi v revščini. │ Foto: The Guardian</small> 

Leta 2015 se je Nemčija z migracijsko krizo soočila s t. i. kulturo dobrodošlice, s čimer je država postala simbol humanitarnega vodstva v Evropi in bila deležna mnogih mednarodnih pohval. A situacija se zanje hitro spreminja, za kar se politiki sklicujejo na konvencijo o beguncih, ki navaja, da se lahko status begunca odvzame “ob temeljni spremembi v političnem režimu izvorne države, zlasti kadar ta sprememba vodi v demokratizacijo države”. Čeprav se je sprememba režima v Siriji zgodila, je država še daleč od stabilnosti, zaradi česar so ustavitve obravnave prošenj za azil s strani evropskih držav in podobne iniciative predstavljajo pomemben odmik od njihove predhodne humanitarne naravnanosti.

## Viri

- [N1: Avstrija začela priprave za deportacijo 40.000 Sircev](https://n1info.si/novice/svet/avstrija-zacela-priprave-za-deportacijo-40-000-sircev/)  
- [Regional Obala: Znani sirski begunec noče zapustiti Nemčije](https://www.regionalobala.si/novica/znani-sirijski-begunec-noce-zapustiti-nemcije-tu-imam-vse-kar-potrebujem)  